# -*- mode: mandoku-view; -*-
#+TITLE: 全蜀藝文志
#+DATE: 2015-08-25 00:37:34.092044
#+PROPERTY: ID KR4h0109
#+PROPERTY: BASEEDITION WYG    
#+PROPERTY: JUAN 卷六十一
<pb:KR4h0109_WYG_061-1a>¶
欽定四庫全書¶
　全蜀藝文志巻六十一　　明　周復俊　編¶
　　行紀¶
　　　入蜀記　　　　　　　　　　宋陸游¶
六日過荆門十二碚皆高崖絕壁嶄巖突兀則峽中之¶
險可知矣過碚望五龍及雞籠山嵳峩正如夏雲之竒¶
峯荆門者當以險固得名碚上有石穴正方高可通人¶
俗謂之荆門則妄也晚至峽州泊至喜亭峽門在唐為¶
<pb:KR4h0109_WYG_061-1b>¶
硤州後改峽而印文則為陜州元豐中郎官何洵直建¶
言陜與陜相亂請改鑄印文從山事下少府監而監丞¶
歐陽發言湖北之陜州從阜從夾(夾從/兩人)陜西之陜州從¶
阜從夾(夾從/兩入)偏旁本各不相亂恐四方謂少府監官皆¶
不識字當時朝士之議皆是發而卒從洵直言改鑄云¶
至喜亭記歐陽公撰黄魯直書¶
七日見知州右朝奉大夫葉安行字履道以小舟逰西¶
山甘泉寺竹橋石磴甚有幽趣有静練洗心二亭下臨¶
<pb:KR4h0109_WYG_061-2a>¶
江山頗踈豁法堂之右小徑數十步至一泉曰孝婦泉¶
謂姜詩妻龎氏也泉上亦有龎氏祠然歐陽文忠公不¶
以為信故其詩曰叢祠已廢姜祠在事迹難尋楚語訛¶
又此篇首章云江上孤峯蔽緑蘿初讀之但謂孤峯䝉¶
藤蘿耳及至此乃知山下為緑蘿谿也又至漢景帝廟¶
及東山寺景帝不知何以有廟於此歐陽公為令時有¶
祈雨文在廟中東山寺亦見歐陽公詩距望京門五里¶
寺外一亭臨小池有山如屏環之頗佳晚羣集於楚塞¶
<pb:KR4h0109_WYG_061-2b>¶
樓遍歴爾雅臺錦障亭前海棠二本亦百年物爾雅臺¶
者圖經以為郭景純註爾雅於此¶
八日五鼓盡解船過下牢闗夾江千峯萬嶂有競起者¶
有獨拔者有崩欲壓者有危欲墜者有橫裂者有直圻¶
者有凸者有窪者有罅者竒怪不可盡狀初冬草木皆¶
青蒼不彫西望重山如闕江出其間則所謂下牢谿也¶
歐陽文忠公有下牢津詩云入峽山漸曲轉灘山更多¶
即此也繫船與諸子及&KR0008;師登三㳺洞躡石磴二里其¶
<pb:KR4h0109_WYG_061-3a>¶
險處不可着脚洞大如三間屋有一穴通人逕然隂黑¶
峻險尤可畏繚山腹傴僂自巖下至洞前差可行然下¶
臨溪潭石壁十餘丈水聲恐人又一穴後有壁可居鍾¶
乳嵗乆垂地若柱正當穴門上有刻云黄大臨弟庭堅¶
同辛紘子大方紹聖二年三月辛亥來逰旁石壁上刻¶
云景祐四年七月十日夷陵歐陽永叔下缺一字又云¶
判官丁下又缺數字丁者寳臣也字元珍今丁字下二¶
字亦髣髴可見殊不類元珍字又永叔但曰夷陵不稱¶
<pb:KR4h0109_WYG_061-3b>¶
令洞外溪上又有一崩石偃仆刻云黄庭堅弟叔向子¶
相姪儆同道人唐履來逰觀辛亥舊題如夢中事也建¶
中靖國元年三月庚寅按魯直初謫黔南以紹聖二年¶
過此嵗在乙亥今云辛亥者誤也泊石牌峽石穴中有¶
石如老翁持魚竿狀略無少異九日㣲雪過扇子峽重¶
山相掩政如屏風扇疑以此得名登蝦蟆碚水品所載¶
第四泉是也蝦蟆在山麓臨江頭鼻吻頷絕類而背脊¶
皰處尤逼真造物之巧有如此者自背上深入得一洞¶
<pb:KR4h0109_WYG_061-4a>¶
穴石色緑潤泉泠泠有聲自洞出垂蝦蟇口鼻間成水¶
簾入江是日極寒巖嶺有積雪而洞中温然如春碚洞¶
相對稍西有一峯孤起侵雲名天柱峯自此山勢稍平¶
然江岸皆大石堆積彌望正如濬渠積土狀晚次黄牛¶
廟山復高峻村人來賣茶菜者甚衆其中有婦人皆以¶
青斑布帕首然頗白晢語音亦頗正茶則皆如茶枝草¶
葉苦不可入口廟靈感神封嘉應保安侯皆紹興以來¶
制書也其下即無義灘亂石塞中流望之可畏然舟過¶
<pb:KR4h0109_WYG_061-4b>¶
乃不甚覺盖操舟之妙也傳云神佐夏禹治水有功故¶
食於此門左右各一石馬頗卑小以小屋覆之其右馬¶
無左耳盖歐陽公所見也廟後叢木似冬青而非莫能¶
名者落葉有黒文類符篆葉葉不同兒軰亦求得數葉¶
歐詩刻石廟中又有張文忠一贊其詞曰壯哉黄牛有¶
大神力輦聚巨石百千萬億劍㦸齒牙磥硊江側壅激¶
波濤險不可測威脅舟人駭怖失色刲羊釃酒千載廟¶
食張公之意似謂神聚石壅流以脅人求祭饗使人之¶
<pb:KR4h0109_WYG_061-5a>¶
用心果如此豈能巍然廟食千載乎盖過論也夜舟人¶
來告請無擊更鼔云廟後山中多虎聞鼓則出¶
十日早以特豕壺酒祭靈感廟遂行過鹿角虎頭史君¶
諸灘水縮已三之二然湍險猶可畏泊城下歸州秭歸¶
縣界也與兒曹步沙上回望正見黄牛峽廟後山如屏¶
風叠嵳峩挿天第四疊上有若牛狀其色赤黄前有一¶
人如着帽立者昨日及今早雲冒山頂至是始見之因¶
至白沙市慈濟院見主僧志堅問地名城下之由云院¶
<pb:KR4h0109_WYG_061-5b>¶
後有楚故城今尚在因相與訪之城在一岡阜之上甚¶
小南北有門前臨江水對黄牛峽城西北一山蜿蜒回¶
抱山上有伍子胥廟大抵自荆以西子胥廟至多城下¶
多巧石如靈壁湖口之類¶
十一日過達洞灘灘惡與骨肉皆乗轎陸行過灘灘際¶
多竒石五色粲然可愛亦或有文成物象及符書者猶¶
見黄牛峽廟後山太白詩云三朝上黄牛三暮行太遲¶
三朝又三暮不覺鬢成絲歐陽公云朝朝暮暮見黄牛¶
<pb:KR4h0109_WYG_061-6a>¶
徒使行人過此愁山高更遠望猶見不是黄牛滯客舟¶
盖諺謂朝見黄牛暮見黄牛一朝一暮黄牛如故故二¶
公皆及之歐陽公自荆渚赴夷陵而有下牢三㳺及蝦¶
蟇碚黄牛廟詩者盖在官時來㳺也故憶夷陵山詩云¶
憶嘗祗吏役鉅細悉經覯其後又云荒烟下牢戍百仞¶
塞溪潄蝦蟇噴水簾甘液勝飲酎亦嘗到黄牛泊舟聽¶
猨狖也晚泊馬肝峽口兩山對立脩聳摩天畧如廬山¶
江岸多石百丈縈絆極難廻夜小雨¶
<pb:KR4h0109_WYG_061-6b>¶
十二日早過東&KR0893;灘入馬肝峽石壁高絕處有石下垂¶
如肝故以名峽其傍有獅子巖巖中有一小石蹲踞張¶
頥碧草被之正如一青獅子㣲泉泠泠自巖中出舟行¶
急不能取嘗當亦佳泉也溪上又有一峯孤起秀麗略¶
如小孤舟晚抵新灘登岸宿新安驛夜雪¶
十三日舟上新灘由南岸上及十七八船底為石所損¶
急遣人往拯之僅不至沉然鋭石穿船底牢不可動盖¶
舟人載陶器多所致新灘兩岸南曰官漕(平/聲)北曰龍門¶
<pb:KR4h0109_WYG_061-7a>¶
龍門水尤湍急多暗石官漕差可行然亦多鋭石故為¶
峽中最險處非輕舟無一物不可上下舟人冐利以至¶
此可為戒云逰江瀆北廟廟正臨龍門其下石罅中有¶
温泉淺而不涸一村賴之婦人汲水皆背負一全木盎¶
長二尺下有三足至泉旁以杓挹水及八分即倒坐旁¶
石束盎背上而去大抵峽中負物率着背又多婦人不¶
獨水也有婦人負酒賣亦如負水狀呼買之長跪以獻¶
未嫁者率為同心髻高二尺挿銀釵至六隻後挿大象¶
<pb:KR4h0109_WYG_061-7b>¶
牙梳如手大¶
十四日留驛中晚以小舟渡江南登山至江瀆南廟新¶
脩未畢有一碑前進士曾華旦撰言因山崩石壅成此¶
灘害舟不可計於是著令自十月至二月禁行舟知歸¶
州尚書都官員外郎趙誠聞於朝䟽鑿之用工八十日¶
而灘害始去皇祐三年也盖江絕於天聖中至是而復¶
通然灘害至今未能悉去若乗十二月正月水落石盡¶
出時亦可併力盡鑱去鋭石然灘上居民皆利於敗舟¶
<pb:KR4h0109_WYG_061-8a>¶
賤賣板木及滯留買賣必揺沮此役否則賂石工以為¶
石不可去須斷以必行乃可成又舟之所以敗皆失於¶
重載當以大字刻石置驛前則過者必自懲創二者皆¶
不可不講當以告當路者¶
十五日舟人盡出所載始能挽舟過灘然須修治遂易¶
舟離新灘過白狗峽泊舟興山口肩輿逰玉虛洞去江¶
岸五里許隔一溪所謂香溪也源出昭君村水味美録¶
於水品色碧如黛呼小舟以渡過溪又至魚洞門小纔¶
<pb:KR4h0109_WYG_061-8b>¶
袤丈既入則極大可容數百人宏敞壯麗如入大宮殿¶
中有石成幢盖幡旗芝草竹笋仙人龍虎鳥獸之屬千¶
狀萬態莫不逼真其絶異者東石正圓如日西石半規¶
如月予平生所見巖壑無能及者有熈寧中謝師厚岑¶
巖起題名又有陳堯咨所作記叙此洞本末云唐天寳¶
中獵者始得之比歸已夜風急不可秉燭炬然月明如¶
晝兒曹與全師皆杖䇿相從殊不覺崖谷之險也¶
十六日到歸州見知州右奉議郎賈選于公通判左朝¶
<pb:KR4h0109_WYG_061-9a>¶
奉郎陳端彦民瞻館於報恩光孝寺距城一里許蕭然¶
無僧歸之為州纔三四百家負卧牛山臨江前即人鮓¶
壅城中無尺寸土灘聲常如暴風雨至隔江有楚王城¶
亦山谷間然地比歸州差平楚始封於此山海經夏啓¶
封孟除於丹陽城郭璞注云在秭歸縣南疑即此也然¶
史記成王封熊繹於丹陽裴駰乃云在枯江縣未詳孰¶
是¶
十七日羣集於望洋堂玩芳亭亦皆沙石犖确之地賈¶
<pb:KR4h0109_WYG_061-9b>¶
守云州倉嵗收秋夏二科麥粟粇米共五千餘石僅比¶
呉中一千戸耳¶
十八日初得艬船差小然底濶而輕於上灘為便¶
十九日羣集於歸鄉堂欲以是晚行不果訪宋玉宅在¶
秭歸縣之東今為酒家舊有石刻宋玉宅三字近以郡¶
人避太守家諱去之或遂由此失傳可惜也¶
二十日早離歸州出巫峽門過天慶觀有唐天寳元年¶
碑載明皇夢老子事巴東太守劉瑫所立字畫頗清逸¶
<pb:KR4h0109_WYG_061-10a>¶
碑側題當時郡官吏胥姓名字亦佳又有周顯德中荆¶
南判官孫光憲為知歸州高從讓所立碑從讓盖南平¶
王家子弟光憲亦知名國史有事迹盖五代時歸峽皆¶
𨽻荆渚也殿前有栢數百年物觀下即吒灘亂石無數¶
飯于靈泉寺遂登舟過業灘亦名灘也水落舟輕俄頃¶
遂過¶
二十一日舟中望石門闗僅通一人行天下至險也晚¶
泊巴東縣江山雄麗大勝秭歸但井邑極于蕭條邑中¶
<pb:KR4h0109_WYG_061-10b>¶
纔百餘户自令廨而下皆茅茨了無片瓦權縣事柹歸¶
尉右廸功郎王康年尉兼主簿右廸功郎杜德先來皆¶
蜀人也謁寇萊公祠堂登秋風亭臨江山是日重隂㣲¶
雪天氣飂飄復觀亭名使人悵然始有流落天涯之歎¶
遂登雙栢堂下舊有萊公所植栢今已槁死然南山重¶
復秀麗可愛白雲亭則天下幽竒絕境羣山環擁層出¶
間見古木森然往往二三百年物欄外雙瀑㵼石澗中¶
跳珠濺玉冷入人骨其下是為慈溪奔流與江㑹余自¶
<pb:KR4h0109_WYG_061-11a>¶
呉入楚行五千餘里過十五州亭榭之勝無如白雲者¶
而止在縣廨聼事之後巴東了無一事為令者可以寢¶
飯於亭中其樂無涯而闕令動輙二三年無肯補者何¶
哉¶
二十二日發巴東山益竒怪有夫子洞者一竇在峭壁¶
絶高處人迹所不可至然髣髴若有欄楯不知所謂夫¶
子者何也過三分泉自山竇中出上兩𣲖俗云三𣲖有¶
年兩𣲖中熟一𣲖或絕流饑饉泊疲石夜雨¶
<pb:KR4h0109_WYG_061-11b>¶
二十三日過巫山凝真觀謁妙用眞人祠即世所謂巫¶
山神女也祠正對巫山峰巒上入霄漢山脚直挿江中¶
議者謂太華衡廬皆無此竒然十二峯者不可悉見所¶
見八九峰惟神女峰最為纎麗竒峭宜為仙真所託祝¶
史云毎八月十五夜月時有絲竹之音往來峯頂上峰¶
頂上猿皆鳴達旦方漸止廟後山半有石壇平曠傳云¶
夏禹見神女授符書於此壇上觀十二峰宛如屏障是¶
日天宇晴霽四顧無纎翳惟神女峯上有白雲數片如¶
<pb:KR4h0109_WYG_061-12a>¶
鸞鶴翔舞徘徊乆之不散亦可異也祠舊有烏數百送¶
迎客舟自唐幽州刺史李貽詩已云羣烏幸胙餘矣近¶
乾道元年忽不至今絕無一烏不知其故泊清水洞洞¶
極深後門自山後出黮闇水流其中鮮能入者嵗旱祈¶
雨頗應權知巫山縣左文林郎冉徽之尉右廸功郎文¶
庶幾來¶
二十四日早抵巫山縣在峽中亦壯縣也市井勝歸峽¶
二郡隔江南陵山極高大有路如綫盤屈至絶頂謂之¶
<pb:KR4h0109_WYG_061-12b>¶
一百八盤盖施州正路黄魯直詩云一百八盤擕手上¶
至今歸夢繞羊腸即謂此也縣廨有故鐵盆底鋭似半¶
甕狀極堅厚銘在其中盖漢永平中物也缺處鐵色光¶
黑如佳漆字畫淳質可愛玩有石刻魯直作盆記大略¶
言建中靖國元年予弟叔向嗣直自涪陵尉攝縣事予¶
起戎州來寓縣廨此盆舊以種蓮余洗滌乃見字云逰¶
楚故離宮俗謂之細腰宮有一池亦當時宮中燕逰之¶
地今堙没略盡矣三面皆荒山南望江山竒麗又有將¶
<pb:KR4h0109_WYG_061-13a>¶
軍墓東晉人也一碑在墓後跌陷入地碑傾前欲壓字¶
纔半存¶
二十五日晡後至大溪口泊舟出美梨大如升¶
二十六日發大溪口入瞿唐峽兩壁對聳上入霄漢其¶
平如削成仰視天如疋練然水已落峽中平如油盎過¶
聖姥泉盖石上一罅人呼於旁則泉出屢呼則屢出可¶
怪也晚至瞿唐關唐故䕫州與白帝城相連杜詩云白¶
帝䕫州各異城盖言難辨也闗西門正對灔澦堆堆碎¶
<pb:KR4h0109_WYG_061-13b>¶
石積成出水數十丈土人云方夏秋水漲時水又高於¶
堆數十丈肩輿謁白帝廟氣象甚古松栢皆數百年物¶
有數碑皆孟蜀時立庭中石筍有黄魯直建中靖國元¶
年題字又有越公堂隋楊素所創少陵為賦詩者已毁¶
今堂近嵗所築亦甚宏壯自闗而東即東屯少陵故居¶
二十七日早至䕫州州在山麓沙上所謂魚腹永安宮¶
也宮今為州倉而州治在宮西北甘夫人墓西南景德¶
中轉運使丁謂薛顔所徙比白帝頗平曠然失闗險無¶
<pb:KR4h0109_WYG_061-14a>¶
復形勢在瀼之西故一曰瀼西土人謂山間之流通江¶
者曰瀼云州東南有八陣磧孔明之遺迹碎石行列如¶
引䋲毎嵗江漲磧上水數十丈比退陣石如故¶
　¶
　¶
　¶
　¶
　¶
<pb:KR4h0109_WYG_061-14b>¶
　¶
　¶
　¶
　¶
　¶
　¶
　¶
　全蜀藝文志巻六十一¶
