# -*- mode: mandoku-view; -*-
#+TITLE: 全蜀藝文志
#+DATE: 2015-08-25 00:37:33.881880
#+PROPERTY: ID KR4h0109
#+PROPERTY: BASEEDITION WYG    
#+PROPERTY: JUAN 卷五十
<pb:KR4h0109_WYG_050-1a>¶
欽定四庫全書¶
　全蜀藝文志巻五十　　　明　周復俊　編¶
　　雜著　誄　哀辭　祭文¶
　　　弔紀信文　　　　　　　　唐盧藏用¶
維年月日某官名恭弔漢忠臣將軍紀信公曰皇綱圯¶
兮帝紐頽王風悲兮霸道衰天運促兮周以復秦德棄¶
兮漢業開何項王之贔屭作驅除於雲雷豈淵海之飛¶
盪資㧞山之偉才於是左契歸楚羣雄奉職皇矣漢祖¶
<pb:KR4h0109_WYG_050-1b>¶
獨負其直矧滎陽之圍城兮既孤而逼偉將軍之天誘¶
兮矯奪其識彼見危而授命兮亦各有時考振古以為¶
觀兮罔恢帝基感將軍之憤兮壯大義之在兹仰前修¶
以砥節顧車廻而馬遲嗚呼身既焚兮業既昌楚歌絶¶
兮漢道光君不旌兮史不揚功不錄兮殁不傷奄孤墳¶
以載葬抑千祀而為荒皇周敷訓兮澤及枯胔伊予寡¶
德兮忝宰兹地奉宣嘉猷兮懼尸厥位思將軍兮允忠¶
且義託神交於萬古兮實獲心志乃斵石於他山兮式¶
<pb:KR4h0109_WYG_050-2a>¶
幽墳以昭賁詞曰攝提貞兮奉揚仁風跋渉草莽兮祠¶
弔紀公善彼勇兮殺身為忠九原不作兮予將焉同金¶
石刻名兮千萬歳魂魄光烈兮為鬼雄¶
　　　白雲先生張少愚誄　　　　宋蒲氏芝(少愚/之妻)¶
高視往古哲士實殷施及秦漢餘烈氤氳挺生英傑卓¶
爾逸羣孰謂今世亦有其人其人伊何白雲隱君嘗曰¶
丈夫趨世不偶仕非其志祿不可茍營營末途非吾所¶
守吾生有涯少實多艱窮亦自固困亦不顚不貴人爵¶
<pb:KR4h0109_WYG_050-2b>¶
知命樂天脱簪散髮眠雲聽泉有峯千仞有溪數曲廣¶
成遺趾吳興高躅疏石通逕依林架屋麋鹿同羣晝逰¶
夜息嶺月破雲秋霖灑竹清意何窮真心自得放言遺¶
慮何榮何辱孟春感疾閉户不出豈期遂往英標永隔¶
抒詞哽噎揮涕汍瀾人誰無死惜乎材賢已矣吾人嗚¶
呼哀哉¶
　張愈字少愚益州郫人祕書郎辭官歸隱居青城山¶
　白雲谿杜光庭故居六召不應性樂山水遇有興雖¶
<pb:KR4h0109_WYG_050-3a>¶
　數千里輙盡室往遂浮湘沅觀浙江升羅浮入九疑¶
　買石載鶴以歸杜門著書未就而卒妻蒲氏名芝賢¶
　而有文為之誄云¶
　　　樂善郭先生誄　　　　　　　楊天惠¶
孟子論士以為入而獨善其身則仁義忠信樂善不倦¶
出而私淑諸人則孝弟忠信誨人不倦如此人者蓋古¶
之所謂天民君子而今之所謂鄉先生者也以余觀於¶
樂善先生豈其人耶先生諱某字長孺自言本虢叔後¶
<pb:KR4h0109_WYG_050-3b>¶
虢與郭聲相似故轉為郭其遷徙入蜀初莫詳也今為¶
成都人曾祖諱某大父諱某世以晦德相光迨皇考益¶
力學為文詞知名於鄉先生幼讀父書盡傳其學皇考¶
蚤世先生執䘮如成人喪除猶有餘戚奉母夫人極謹¶
身率妻子約衣觕食操井臼以養無懈時間遇親疾輙¶
憂恐緼火結帶晨夕侍不去疾平乃已先生家居陋甚¶
然徒步出入里閭人望之常辟易其耆壽以先生篤於¶
親故多遣子弟持脯幣助給太夫人滫瀡裘葛費先生¶
<pb:KR4h0109_WYG_050-4a>¶
得之不以一錢私妻子悉歸親所數奉甘脆美好物親¶
欲必供未嘗以有亡為解親沒先生哀毁骨立畚土成¶
墓廬其旁三年遂菜食終身先生鮮兄弟獨從兄存尤¶
困憊先生輟食飲饋之比其疾革有老父穉女在先生¶
趨告之曰兄母憂某能為兄身任之即日迎館于家既¶
辦喪與葬竟奉其父如父已殁送如禮撫女如子已長¶
聘以時異時先生從祖父母及叔父母皆無後委棺客¶
土先生傾所有舉四喪葬高原春秋奠享必及無闋舅¶
<pb:KR4h0109_WYG_050-4b>¶
有孤兒體下不立先生携歸敎畜為娶婦有子母黨之¶
祀賴以無絶先生氣體夷粹侃侃似不能言遇人無貴¶
賤磬折下之然其中端挺不倚終日劇談無駁雜戯慢¶
半語故鄉人之善者親附其不競者尊憚之平生惟好¶
書無他嗜丹鉛㸃勘筆不去手自經史百氏之書浮屠¶
黄老之教下暨陰陽地理醫卜之藝吐納煅煉之術皆¶
研盡其妙有易解十巻書解七巻老子道徳經解一巻¶
三敎合轍論(闕/)巻蔬食譜一巻歌詩雜文十巻以為立¶
<pb:KR4h0109_WYG_050-5a>¶
身揚名莫如孝作孝行圖守節高蹈莫如隱作高逸圖¶
善惡之應猶影響作陰徳雜證圖各為之論述傳於其¶
徒時朝廷設八行科求篤實尤異之士鄉老喜相語曰¶
吾里有人矣於是合千百人狀先生美行于縣于府以¶
卜數府縣以禮延置鄉校將薦諸朝會先生病卒年若¶
干實某年月日也娶張氏生一子某登上舍第二女未¶
嫁以某年月日葬某鄉里其友人楊匯曰自古賢者殁¶
有易名請諡曰樂善先生而東蜀楊天惠誄以文之凡¶
<pb:KR4h0109_WYG_050-5b>¶
先生之獲於人者其斯而已矣顧不已薄哉然以聖可¶
為子而彊為善頗能自將要必能起其家者則天之報¶
先生其亦奚薄哉誄曰¶
　嗚呼先生肫肫於食貨而安矻矻於為善而樂若猶¶
　可及然至其用貧以裕子而親以施于人而我皆無¶
　憾焉是不可及已弱無固壯無專老無在死無餘此¶
　元次山所以哀紫芝者顧某於先生亦云嗚呼先生¶
　其果可以戒塗之滛佞也夫其真可以配古之卓行¶
<pb:KR4h0109_WYG_050-6a>¶
　也夫¶
　　　房季文誄　　　　　　　　　前人¶
季文房氏名彪曾祖諱某父諱某偕以邁徳為成都聞¶
家自予假館於其家園季文從予學文最開敏有精識¶
然不樂效書生作應用之詞尤羞與鄉校少年伍予曰¶
子親之髪垂領矣日望子速化叵若何季文蹷然起為¶
一再試學官皆異等後三年訪予於郫文益工行益峻¶
潔又一年從予府城之客舍則勝言翛翛逼人予曰子¶
<pb:KR4h0109_WYG_050-6b>¶
何自得此季文曰彪比師耆而友謙之二子皆大士也¶
請介以交於先生予曰固願之然恐難致耳季文曰彪¶
能致之居有間二子不來予問故於原父原父曰前(闕/)¶
日季文死矣某拊髀嘑失涕實某年月日也於是其母¶
若兄將以是歳月日葬之某鄉某里而乞銘於予予弗¶
忍銘也故誄之以遺之季文妻某幾歳誄曰¶
　予頃疑仲尼聖之盛也頗遺耻於少賤既老而後集¶
　成六經怪子雲賢之尤也仍竊悔於少作蓋晚而後¶
<pb:KR4h0109_WYG_050-7a>¶
　覃經顧(闕/)子廼交臂於壯齒而童烏驟談𤣥於稚齡¶
　斯已竒矣然造物者(闕/)　既其實而司命者忍復隕¶
　其英吁嗟季文子予無以唁若矣請問諸泱漭之庭¶
　　　寜魂辭　　　　　　　　　　張商英¶
熙寜元年六月壬戌有星隕于張氏之宅是夕也予兄¶
殿中侍御史次功卒明年二月乙酉葬于雙流縣之甘¶
泉鄉從父塋禮也兄敏悟出於天禀弱歳通五經善綴¶
文是時祿寺府君自三江之新穿徙居于江原之金馬¶
<pb:KR4h0109_WYG_050-7b>¶
有鄉先生號為碩儒次功就學歳餘曰才有餘而道不¶
足不可以為吾學府君異之以一壥購書千餘巻資其¶
讀次功閉户刻苦力學或半歳不識肉味年十八鄉書¶
送至禮部後五年為解頭遂釋褐調南平决曹掾非其¶
志也乃嘆曰大丈夫進無竹素之功退無千古之名何¶
以出人益發憤而大窮古人之道胷中所藴&KR0008;淪滃渤¶
而不能自禁於是溢為文彩頃刻千字感槩以吐其憤¶
浩蕩以快其思曠達以踈其情清苦以歛其氣至於時¶
<pb:KR4h0109_WYG_050-8a>¶
之理亂民之利病曉然洞見其本末而計謀識慮常在¶
人意之表前後封章十餘上諸公聞其名以賢良方正¶
科薦者五六人以臺諫館閣薦者數十人自南平更典¶
秭歸獄遷襄州穀城縣令改東觀即監閬州税遷祕省¶
丞太常博士今上即位遷田曹員外郎以近臣薦其鯁¶
正有先識之明擢為殿中侍御史正色言事不顧時忌¶
方將大出所有以澤當世不幸以憂去職感疾而卒嗚¶
呼次功之名暴於天下之耳目播於多士之詠歌記錄¶
<pb:KR4h0109_WYG_050-8b>¶
其章疏議論藏於祕府其文章流落溢於好事者之巾¶
箱其始終大槩具於予之行狀今其葬也内不瘞志而¶
外不掲表次功之名亦可以萬世矣故為辭以寜其魂¶
辭曰¶
　遵邑門以西出兮蓊莽乎甘泉之野甓九壤而為室¶
　兮閴密乎黝無晝夜慨俊邁之永息兮逐霜筌而奄¶
　謝遺紛垢以探𤣥兮杳未窮夫上下歛清氣以歸藏¶
　兮賁轜車而曉駕感湔流之噫咽兮抱遺恨而東瀉¶
<pb:KR4h0109_WYG_050-9a>¶
　鴻靈澒其罔物兮遞有無以更化惋人世之飄游兮¶
　孰悲咷之自暇砥才刃以反戕兮彎智弧以卻射甘¶
　大患而役形兮髙不覩夫太華修途邈其無隩兮驥¶
　足憊而莫跨大空蕩其亡隈兮鴻羽摧而已下既明¶
　哲之是畀兮胡壽年之弗假䀌凉宗之薄祐兮踤百¶
　罹以予嫁蠧五内以寸裂兮涕浪浪而横灑涕與血¶
　盡兮可奈之何伊人往矣兮遺我實多犖犖伊人兮¶
　其儀峨峨冠姬服孔兮躪雄蹈軻安貧力學兮一志¶
<pb:KR4h0109_WYG_050-9b>¶
　無他晨炊不紹兮恬事絃歌鸞鶱鶴翥兮匪駕匪鴚¶
　躟馳䂄眎兮弗䁲(莫佳/切)弗蹉&KR0008;劊譎詭兮&KR0008;相謬訛¶
　柄停浩氣兮㪺斟太和舍塿躋衡兮去潢泳河鏜韶¶
　嗄鄭兮掐蘅刌莪雄文煥爛兮乾象森羅武庫抽鐍¶
　兮霜寒萬戈突為層崖兮漲為巨波呼號蕩海兮獰¶
　蛟戰鼉堂堂勁氣兮不撓不阿孤篁挺節兮危松擢¶
　柯狒脣狐貌兮毅然詆訶豪焰浡浡兮青穹上摩妙¶
　齡升冠兮俯陟賢科扼居下僚兮珠潛于蠃嗤誚彼¶
<pb:KR4h0109_WYG_050-10a>¶
　已兮胡食其禾捐生取義兮感歎汨羅忠憤自許兮¶
　沽求則那皂封瀝血兮志念時疴議論端確兮不磷¶
　于磨如廣指的兮如乗診瘥名擅海内兮價重鑾坡¶
　晁劉大對兮勇過廉頗安能俛首兮塵壒婆娑熈寜¶
　之主兮軒道虞徳寤寐正人兮心虛席側濯濯羣公¶
　兮推挽先識僉俞允諧兮超寘言職霜簡稜稜兮豸¶
　冠觺觺言行俱危兮不訐不愎綱愔高造兮曩謂司¶
　直髙步跨古兮烈無難色抉開肺腑兮揠出丹臆寜¶
<pb:KR4h0109_WYG_050-10b>¶
　同江葦兮漩止濤逼渾首可殊兮語不可黙一軀胡¶
　恤兮誓於報國囊装靡釋兮日傒南殛虎嘯于山兮¶
　貆匿于棘皁鵰戛雲兮鴞鵂攛翼旦聨寳珂兮伏覲¶
　宸極一言感悟兮天衷太息隆棟鉅礎兮行睨厥力¶
　謂可近侍兮獻替失得奫奫素畜兮臯夔益稷匪徒¶
　藻翰兮鈒繪紩織方圓設施兮大噦悃愊如丹伏蒲¶
　兮如藩批敇嘘吸淳風兮薰沐動植挹清浣汙兮拄¶
　强㩍踣布序萬曜兮躔南舍北昴暈潛白兮衝妖喪¶
<pb:KR4h0109_WYG_050-11a>¶
　黑㥾忸勍虜兮扱衽匍匐沒煙為疆兮朱耶就纆志¶
　遥噐邈兮皎皎不惑車擊輠摧兮蘭燔香熄笑言在¶
　耳兮音容或或于庭于牆兮誕謾莫測嗚呼哀哉母¶
　垂白兮子勝裳死者佚兮生者傷慘聚首兮號素堂¶
　哀聲苦兮白晝黄魯而存兮智而亡天乎何辜兮遘¶
　此不祥感神祗之不妥兮畏山岳之摧岡駟黄螭以¶
　仚舉兮愬予懐乎彼蒼彼蒼祕其㝠造兮愍予心之搶¶
　攘假宵夢以諄諭兮漏靈機之𣺌茫呀九閎以洞闢¶
<pb:KR4h0109_WYG_050-11b>¶
　兮進予趾乎玉廂曰地行之泯懵兮徒紛紛其吾殃¶
　三才剖而殊體兮吾獨宰乎陰陽蒸和融潤兮噴燠¶
　呵凉六氣欲叶兮三辰欲光元精遺以墮世兮孰吾¶
　弼而還相豈而世之寳才兮吾固亦珍乎畯良忽形¶
　開以寤興兮諒神理之不荒茍詰施於善惡兮奚顔¶
　短而跖長嗚呼哀哉維昔吾考兮志操逸羣顚沛於¶
　善兮革家以文質衣而餼賔客兮市田而購典墳門¶
　惟蓬茅而賢轍常滿兮廪乏甔石而義聲四聞肆吾¶
<pb:KR4h0109_WYG_050-12a>¶
　兄之肯構兮為時卿雲擥芳桂以飄纓兮釋南畝之¶
　耕耘嗟人事之反覆兮何變故之糾紛天澤方連於¶
　星驛兮薤聲已咽於鄉枌悲予才之短耗疎促兮其¶
　曷以就先志而嗣清芬念獲終於正命兮予又烏能¶
　効宋玉之招魂嗚呼哀哉世衰俗薄兮仁義不施機¶
　功競騖兮化為澆漓已矣乎長往兮蛻去如遺歸如¶
　返寂兮又奚其悲戢收精爽兮隱于大儀嫓元朴以¶
　長存兮縱陵谷之改移勿降為賢人哲士兮憂患生¶
<pb:KR4h0109_WYG_050-12b>¶
　於有知勿瑞而為騶虞鸑鷟兮嘷豺狼而噪鳶鴟勿¶
　秀而為紫芝朱草兮山草占春以離離勿堅而為黄¶
　金白璧兮繞指耀鋼而誇功矜竒嗚呼噫&KR1077;兮萬古¶
　有畸不知其人兮視此哀辭¶
　　　祭王岐公文　　　　　　　　范鎭¶
維鎭與公官事多同若一臂交常相依從公進於用鎭¶
退居窮罙十六年公譽自充方遂平生奄忽以終自予¶
退居人事隔絶侍從常僚不復通謁惟公每歳遇上元¶
<pb:KR4h0109_WYG_050-13a>¶
節置酒開罇笙歌間(闕/)　道應(闕/)窮歡(闕/)悦自顧耄耋¶
年七十八茍在人(闕/)能幾日月今公此(闕/)　　　　所¶
恨(闕/)劣不能酹别¶
　　　祭李舍人文(大臨/)　　　　　　　前人¶
惟靈諒直果敢著于平生於朝盡忠於人盡誠伊余與¶
公自幼相從(闕/)景祐中朅來之東同年登科四紀于今¶
白首一節金玉其心近(闕/)去冬詩筒見貽三老唱酬歡¶
如塤篪江山之興共得其時余雖勉招計方覽窺凶訃¶
<pb:KR4h0109_WYG_050-13b>¶
之來肝腸摧悲潁昌寓居道逺人疲遣致薄奠公其鑒¶
之¶
　　　祭范蜀公文　　　　　　　　蘇軾¶
嗚呼仁宗在位四十二年畦而種之有得皆賢既歴三¶
世悉為名臣今如晨星存者幾人孰如我公碩大光明¶
導日而昇燦焉長庚死生契濶公獨壽考天實耆之以¶
殿諸老二聖嗣位仁義是施公昔所言略行無遺維樂¶
未和公寢不寧樂成而薨公往則瞑凡百君子願公無¶
<pb:KR4h0109_WYG_050-14a>¶
極胡不萬年以重王國責難之忠愛莫助之嗟我後來¶
誰復似之吾先君子秉徳不耀與公弟兄一日之少窮¶
達不齊歡則無間豈以閭里忠義則然先君之終公時¶
在陳宵夢告行晨起訃聞先友盡矣我亦白髮聞公之¶
喪方食哽噎堂堂我公豈其云亡望公凛然猶舉我觴¶
　　　同前　　　　　　　　　　　蘇轍¶
公之少年初以賦鳴挾䇿以東氣和而平微見圭角人¶
人自驚宋氏伯仲典司衆盟見公所為屣履以迎自毁¶
<pb:KR4h0109_WYG_050-14b>¶
其文以致公名士滿太學莫之敢爭公之中歳始以諫¶
起堯老將傳未有立子羣公欲言以目相視公獨發之¶
自詭以死帝知其忠始怒終喜復有繼者實蹈公軌公¶
亦自信卒老言事公之末年終以節聞國有蟊賊當之¶
以身力言不從遂致為臣開門接士不怨不憤羣枉既¶
消衆屈當伸有欲援之同撫我民公笑稱病誓不復振¶
凡世之人有一於是翹然自名足以為貴公有其三豈¶
不卓偉位雖顯融有不盡忠崧隗之間潁潩之側有廬¶
<pb:KR4h0109_WYG_050-15a>¶
可安有田可食顧惟平生篤志鐘律樂成既上疾亦告¶
革嗚呼昔我先人公蚤知之白首相歡往事莫追軾方¶
在朝公舉諫官卒以獲罪初無一言轍來自東復館于¶
門曾患之不恤而惟義是敦今共云亡無復斯人¶
　　　代趙端明祭范蜀公文　　　　　馮山¶
大賢於人景星鳳凰不出則已出則為王者之嘉祥有¶
目者争先覩之為快及其不復見也識與不識共惜乎¶
人之云亡方公妙齡起于華陽風流文彩相如子昻及¶
<pb:KR4h0109_WYG_050-15b>¶
為從官而慷慨論議揚雄李固不足以比方使中州之¶
豪傑視蜀青衿之子而不敢詒慢者由公為之主張白¶
首玉堂而不自如聊卒歳而徜徉先請老于耆年遂濯¶
纓於滄浪踵越相之遺風輕二疏以粃糠方元祐之訪¶
落登耆明而贊襄凡天下之大老雜遝至于廟堂詔書¶
旁午而不起乃引禮以抗章完始終而無虧孤高岌如¶
太行衮繡在前而弗之顧獨友乎仲元與蜀莊嗚呼未¶
老而歸數十年流軰零落者殆盡而公方傲睨乎林泉¶
<pb:KR4h0109_WYG_050-16a>¶
忽新樂之方上梁木壞於璧田乾坤倐其安往騎箕尾¶
而上天其不發為卿雲甘露以輝潤乎萬物則將結為¶
精金美玉而發見於山川悲夫自昔登門屬居某後束¶
書從師公則誨誘義兼姻婭子舍維友宦逰窮年去徳¶
滋乆謂言于公當享上壽杖履從公志或可就云何一¶
别遂不我有我欲哭之天高地厚人亡師表國失耆舊¶
江漢竭靈岷峨隕秀千里致奠豆肴巵酒言出涕隨公¶
其聞不¶
<pb:KR4h0109_WYG_050-16b>¶
　　　代許内翰祭李侍制文　　　　　前人¶
維公金馬碧雞西南之珍奮起江漢儷蹤淵雲秉筆立¶
朝嫓詞皇墳熈寜之初英彦鳬藻孰不紆餘以自襮褾¶
公獨守官不少低繞拂衣西還便欲請老岷山之前有¶
田一㕓圖史自適樂全乎天嗟予鼎來異獲親賢須公¶
疾間當奉周旋云何不淑館舍是捐嗚呼性命之理在¶
公已通昔生非有去亦無從公雖偃然人則懷公一罇¶
一奠聊與人同¶
<pb:KR4h0109_WYG_050-17a>¶
　　　祭寳月大師宗兄文　　　　　蘇轍¶
轍方志學從先君子東遊故都覽觀藥市解鞅精舍時¶
始見兄頎然如鵠介而善鳴宗黨之故情若舊識屈信¶
臂項閲歳四十性直且剛纎惡不容與人盡言口如病¶
風惟我兄弟不見瑕疵行有利病勢有隆汙始終一意¶
不為薄厚交逰之間蓋未始有昔我之東師則有言逰¶
宦如寄非可乆安意適忘歸憂患所由亟還于鄉泉石¶
可求我志師言未返而顚師亦不待與化俱遷遣舟與¶
<pb:KR4h0109_WYG_050-17b>¶
榮萬里來訃開紙失聲悔恨無所彈指西望夘塔既成¶
臨絶之言求我以銘自我竄逐憂病相襲緝綴清風得¶
一忘十追懷曩好徒有此心心則不忘而病未能收淚¶
語舟歸酌流水一生一死誠則無已¶
　　　祭白帝廟文　　　　　　　　何逢原¶
白帝子陽氏維公孫生於西方扶風茂陵耻臣新莽¶
擊滅宗城遂據益州帝其民人四七之際赤伏再興十¶
二為期殄我金行背城以死允也國君異安樂公䘮邦¶
<pb:KR4h0109_WYG_050-18a>¶
保身扞關之顚巋然古城廟食其中威靈具存旄頭法¶
駕御如羣臣環佩結裾繪畫錯陳遐想盛時文物聲明¶
蠶叢魚鳬豈帝之倫我懐英風酹以斯文休哉白帝千¶
古益尊¶
　　　祭漢先主昭烈皇帝文　　　明獻園¶
維洪武二十四年歳次辛未十二月二十八日敢昭告¶
于漢昭烈皇帝漢丞相諸葛忠武侯曰龍興雲從君明¶
臣良曠千載而一遇何會合之不常曰若稽古實惟成¶
<pb:KR4h0109_WYG_050-18b>¶
湯三聘莘野承筐是將咸有一徳革夏為商歴嬴秦而¶
兩漢孰能襲其遺芳偉中山之帝胄當羣雄之擾攘噓¶
炎焰於寒灰時三顧於南陽情交懽於魚水言靡間於¶
關張保岷峨控荆湘三分天下開拓封疆信同心而協¶
力視當代而有光予丕仰於休風幸開國於是邦覩閟¶
宮之頽圯歎古栢之荒凉命我將士繚以垣墻屹棟宇¶
之崔嵬煥丹青之焜煌新規模於今日聚精神於一堂¶
告厥成功我心孔臧遣官致祭釃酒刲羊惟帝與侯神¶
<pb:KR4h0109_WYG_050-19a>¶
其洋洋祐我蜀民降福穰穰¶
　　　祭杜子美文　　　　　　　　獻園¶
維洪武二十六年歳次癸酉十二月某日遣官以牲醴¶
之奠致祭于草堂先生杜公曰先生距今之世數百餘¶
年而成都草堂之名至今日而猶傳予嘗縱觀乎萬里¶
橋之西浣花溪之側尋草堂之故址黯衰草兮寒烟是¶
以不能無所感也於是命工構堂闢地一㕓扁舊名於¶
其上庶幾過者仰慕乎先賢然人之所傳者先生之遺¶
<pb:KR4h0109_WYG_050-19b>¶
編也而予之所羡者蓋以先生一飯之頃而忠臣愛國¶
之惓惓雖其出巫峽下湘川固不戀戀於此而先生之¶
精神如水之在地無所往而不在焉爰矢辭於翰墨寫¶
予心之悁悁臨風釃酒尚其來旃¶
　　　祭韞玉山文　　　　　　　　獻園¶
維洪武二十八年歳次乙亥八月某日遣成都右䕶衛¶
指揮同知李遵以牲醴之奠致祭于韞玉山之神曰山¶
者石之所自出而石者地氣之所凝結也今欲命工匠¶
<pb:KR4h0109_WYG_050-20a>¶
動雲根分翠巘之巉岩鑿蒼苔之磊落以為邦家之用¶
而爾神司之用是遣使致祭以告于兹山之靈俾人匠¶
之衆陸運車輸履險如夷黙加庇佑式昭靈貺伏惟神¶
其鑒之¶
　¶
　¶
　¶
　¶
<pb:KR4h0109_WYG_050-20b>¶
　¶
　¶
　¶
　¶
　¶
　¶
　¶
　全蜀藝文志巻五十¶
